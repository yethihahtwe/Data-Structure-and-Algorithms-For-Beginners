# Data Structure and Algorithms for Beginners
နည်းပညာအခြေခံရအောင် အခုမှစလေ့လာမယ့် ညီငယ်ညီမငယ်များအတွက် အဓိကရည်ရွယ်တာဖြစ်ပါတယ်။ ခက်ခဲရှုပ်ထွေးတဲ့ Algorithm တွေကို အတတ်နိုင်ဆုံး နားလည်လွယ်စေမယ့် စကားလုံးတွေနဲ့ ကြိုးစားဖော်ပြထားပါတယ်။ ကျွန်တော်ကိုယ်တိုင်လည်း နည်းပညာအခြေခံမရှိတဲ့အခြေအနေကနေ စလေ့လာခဲ့ရတာမို့လို့ beginner အချင်းချင်းမျှဝေလိုတဲ့ရည်ရွယ်ချက်နဲ့ ရေးထားတာဖြစ်ပါတယ်။

# Binary Search
ဖုန်းနဲ့ရှာလို့ရတဲ့ Dictionary တွေမပေါ်ခင်တုန်းက ခေါင်းအုံးအိပ်လို့ရတဲ့ Dictionary စာအုပ်ကြီးတွေ လှန်ပြီးတစ်လုံးချင်းရှာခဲ့ရတာ မီတဲ့သူတွေမီမှာပါ။ `People` ဆိုတဲ့စာလုံးရဲ့အဓိပ္ပါယ်ကို ရှာချင်တယ်ဆိုရင် ဘယ်လိုရှာကြမလဲ။

## အနှေးနည်း
ပထမဆုံးစာမျက်နှာကနေ တစ်ရွက်ချင်းလှန်ရှာမယ်။ `People` ဆိုတဲ့အဓိပ္ပါယ်မတွေ့မချင်းရှာမယ်။ ဒါဆိုတော်တော်ကြာမှာပဲ။ အဲဒီ `People` ရဲ့အဓိပ္ပါယ်က စာအုပ်နောက်ဆုံးနားရောက်မှတွေ့မယ်ဆိုရင် ရှာတွေ့ဖို့အချိန်မနည်းမနောကုန်မှာ။

## ဖြတ်ထိုးဉာဏ်သုံးနည်း
ဖြတ်ထိုးဉာဏ်သုံးတယ်ဆိုပေမယ့် သိပ်ခက်ခက်ခဲခဲကြီးမဟုတ်ပါဘူး
1. စာအုပ်ကိုအလယ်တည့်တည့်ကနေလှန်လိုက်မယ်
2. ပေါ်လာတဲ့စာလုံးတွေကိုကြည့်မယ်
3. `People` ရှိတဲ့စာမျက်နှာကွက်တိရောက်တယ်ဆိုရင် တခါတည်းပြီးတာပဲ
4. စာအုပ်အလယ်တည့်တည့်မှာ `People` မရှိဘူးဆိုရင် အခုရောက်နေတဲ့နေရာရဲ့ ရှေ့မှာရှိသလား၊ နောက်မှာရှိသလားစဉ်းစားမယ်
- ရှေ့မှာရှိတယ်ဆိုရင် ရှေ့တခြမ်းရဲ့အလယ်ကိုလှန်မယ်
- နောက်မှာရှိတယ်ဆိုရင် နောက်တခြမ်းရဲ့အလယ်ကိုလှန်မယ်
5. `People` အဓိပ္ပါယ်မတွေ့မချင်း အဆင့် 1 ကနေ 4 အထိဆက်တိုက်လုပ်သွားမယ်

တစ်ခေါက်ရှာတိုင်းမှာ ရှာရမယ့်စာမျက်နှာအရေအတွက်ကို တဝက်စီလျှော့ချသွားနိုင်တာမို့လို့ ဒီနည်းကပိုမြန်တယ်။ ဒါကို **Binary Search** လို့ခေါ်တယ်။

## ဘာလို့ Binary Search လို့ခေါ်တာလဲ
**Binary** ဆိုတာ နှစ်ခုလို့ဆိုလိုတာ။ အခေါက်တိုင်းမှာ ရွေးချယ်စရာနှစ်ခုရှိတယ်။ ဘယ်ခြမ်းလား၊ ညာခြမ်းလား။ ဒါကြောင့်ဒီနည်းကို **Binary Search** ခေါ်ပါတယ်။
> ⚠️ သတိထားဖို့က **Binary Search** လုပ်မယ့်နေရာဟာ အစဉ်လိုက်စီထားတဲ့ အချက်အလက်တွေဖြစ်ရပါမယ်။ Dictionary စာအုပ်၊ တယ်လီဖုန်းလမ်းညွှန်စာအုပ်လိုမျိုး A-Z အစဉ်လိုက် sorting စီထားပြီးသား အချက်အလက်တွေပေါ်မှာပဲ **Binary Search** လုပ်နိုင်ပါတယ်။
